Webbserverprogrammering 1, 100 poäng
Kurskod: WESWEB01

Kursen webbserverprogrammering 1 omfattar punkterna 1—8 under rubriken Ämnets syfte, med särskild betoning på punkt 1.

Centralt innehåll
Undervisningen i kursen ska behandla följande centrala innehåll:
• Webbserverns och dynamiska webbplatsers funktionalitet.
• Utvecklingsprocessen för ett webbtekniskt projekt med målsättningar, krav, begränsningar, planering och uppföljning. Specifikation av struktur och design, kodning, testning samt driftsättning.
• Dokumentation av utvecklingsprocess och färdig produkt.
• En översikt över olika lösningar eller språk som finns för att skapa dynamiska webbplatser.
• Grundfunktionen i ett programspråk för dynamiska webbplatser.
• Teknisk orientering om webbens protokoll, adresser, säkerhet samt samspelet mellan klient och server.
• Datalagring i relationsdatabas eller med annan teknik.
• Teckenkodning. Begrepp, standarder och handhavande.
• Kodning och dokumentation enligt vedertagen praxis för vald teknik.
• Applikationsarkitektur och separation av olika slags logik.
• Kvalitetssäkring av dynamiska webbapplikationers funktionalitet, säkerhet och kodkvalitet.
• Grundläggande säkerhet och sätt att identifiera hot och sårbarheter samt hur attacker kan motverkas genom effektiva åtgärder.

Kunskapskrav
Betyget E
Eleven beskriver översiktligt tekniken bakom dynamiska webbplatser och hur de samspelar med olika tekniker på webben.
Eleven gör en enkel projektplan för en tänkt webbapplikation.
I projektplanen beskriver eleven översiktligt applikationens funktion.
Utifrån projektplanen utvecklar eleven i samråd med handledare applikationen där presentations­logiken i begränsad utsträckning är skild från applikationens övriga logik.
I arbetet utvecklar eleven kod som i begränsad utsträckning är läsbar och översiktligt kommenterad.
Applikationen uppvisar enkel funktionalitet med ett språk för webbserver­programmering och tillhandahåller en enkel lösning för datapersistens mellan sidvisningar.
Produkten är av tillfredsställande kvalitet och följer etablerad god praxis.
När arbetet är utfört gör eleven en enkel dokumentation av de moment som har utförts samt utvärderar med enkla omdömen sitt arbete och resultat.
Eleven identifierar ett fåtal sårbarheter eller hot och vidtar enkla åtgärder för att förhindra att produkten utnyttjas.
När eleven kommunicerar med andra använder hon eller han med viss säkerhet enkel terminologi.

Betyget D
Betyget D innebär att kunskapskraven för E och till övervägande del för C är uppfyllda.

Betyget C
Eleven beskriver utförligt tekniken bakom dynamiska webbplatser och hur de samspelar med olika tekniker på webben.
Eleven gör en genomarbetad projektplan för en tänkt webbapplikation.
I projektplanen beskriver eleven utförligt applikationens funktion och arkitektur.
Utifrån projektplanen utvecklar eleven efter samråd med handledare applikationen där presentations­logiken är skild från applikationens övriga logik.
I arbetet utvecklar eleven kod som följer en given kodningsstandard och är översiktligt kommenterad.
Applikationen uppvisar funktionalitet med ett språk för webbserver­programmering och tillhandahåller en enkel lösning för permanent datalagring.
Produkten är av tillfredsställande kvalitet och följer etablerad god praxis.
Detta kontrollerar eleven med hjälp av några tester.
När arbetet är utfört gör eleven en noggrann dokumentation av de moment som har utförts samt utvärderar med nyanserade omdömen sitt arbete och resultat.
Eleven identifierar sårbarheter eller hot och vidtar åtgärder för att förhindra att produkten utnyttjas.
När eleven kommunicerar med andra använder hon eller han med viss säkerhet terminologi.

Betyget B
Betyget B innebär att kunskapskraven för C och till övervägande del för A är uppfyllda.

Betyget A
Eleven beskriver utförligt och nyanserat tekniken bakom dynamiska webbplatser och hur de samspelar med olika tekniker på webben.
Eleven gör en genomarbetad projektplan för en tänkt webbapplikation.
Vid behov reviderar eleven planen.
I projektplanen beskriver eleven utförligt och nyanserat applikationens funktion, arkitektur och mjukvarugränssnitt.
Utifrån projektplanen utvecklar eleven efter samråd med handledare applikationen där presentations­logiken är skild från applikationens övriga logik.
I arbetet utvecklar eleven kod som följer en given kodningsstandard och är utförligt kommenterad.
Applikationen uppvisar funktionalitet med ett språk för webbserver­programmering för att driva en helt databaserad webbplats eller en jämförbart avancerad produkt och tillhandahåller en lösning med viss komplexitet för permanent datalagring.
Produkten är av god kvalitet och följer etablerad god praxis.
Detta kontrollerar eleven med hjälp av flera tester, även manuella.
När arbetet är utfört gör eleven en noggrann och utförlig dokumentation av de moment som har utförts samt utvärderar med nyanserade omdömen sitt arbete och resultat samt ger förslag på hur arbetet kan förbättras.
Eleven identifierar flera sårbarheter eller hot och vidtar avancerade åtgärder för att förhindra att produkten utnyttjas.
När eleven kommunicerar med andra använder hon eller han med säkerhet terminologi.